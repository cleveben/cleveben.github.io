---
layout: post
title:  观公孙大娘弟子舞剑器行并序
categories: [杜甫]
tags: [唐诗]
---

##### 观公孙大娘弟子舞剑器行并序

大历二年十月十九日夔府别驾元持宅见临颍李十二娘舞剑器，壮其蔚［足支］。问
其所师，曰：余公孙大娘弟子也。开元三载，余尚童稚，记于郾城观公孙氏舞剑器
浑脱。浏漓顿挫，独出冠时。自高头宜春梨园二伎坊内人，洎外供奉，晓是舞者，
圣文神武皇帝初，公孙一人而已。玉貌锦衣，况余白首！今兹弟子亦匪盛颜。既辨
其由来，知波澜莫二。抚事慷慨，聊为剑器行。昔者吴人张旭善草书书帖，数尝於
邺县见公孙大娘舞西河剑器，自此草书长进，豪荡感激。即公孙可知矣！


昔有佳人公孙氏，一舞剑器动四方。<br>
观者如山色沮丧，天地为之久低昂。<br>
霍如羿射九日落，矫如群帝骖龙翔。<br>
来如雷霆收震怒，罢如江海凝清光。<br>
绛唇珠袖两寂寞，晚有弟子传芬芳。<br>
临颍美人在白帝，妙舞此曲神扬扬。<br>
与余问答既有以，感时抚事增惋伤。<br>
先帝侍女八千人，公孙剑器初第一。<br>
五十年间似反掌，风尘澒洞昏王室。<br>
梨园子弟散如烟，女乐馀姿映寒日。<br>
金粟堆前木已拱，瞿塘石城草萧瑟。<br>
玳筵急管曲复终，乐极哀来月东出。<br>
老夫不知其所往，足茧荒山转愁疾。<br>






























