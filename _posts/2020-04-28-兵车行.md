---
layout: post
title:  兵车行
categories: [杜甫]
tags: [唐诗]
---

##### 兵车行

车辚辚，马萧萧，行人弓箭各在腰。	<br>
耶娘妻子走相送，尘埃不见咸阳桥。	<br>
牵衣顿足拦道哭，哭声直上干云霄！	<br>
道旁过者问行人，行人但云点行频。	<br>
或从十五北防河，便至四十西营田。	<br>
去时里正与裹头，归来头白还戍边！	<br>
边亭流血成海水，武皇开边意未已。	<br>
君不闻，汉家山东二百州，千村万落生荆杞！	<br>
纵有健妇把锄犁，禾生陇亩无东西。	<br>
况复秦兵耐苦战，被驱不异犬与鸡。	<br>
长者虽有问，役夫敢申恨？	<br>
且如今年冬，未休关西卒。	<br>
县官急索租，租税从何出？	<br>
信知生男恶，反是生女好。	<br>
生女犹得嫁比邻，生男埋没随百草！	<br>
君不见，青海头，古来白骨无人收。	<br>
新鬼烦冤旧鬼哭，天阴雨湿声啾啾！	<br>












































