---
layout: post
title:  庐山谣寄卢侍御虚舟
categories: [李白]
tags: [唐诗]
---

##### 庐山谣寄卢侍御虚舟


我本楚狂人，凤歌笑孔丘。<br>
手持绿玉杖，朝别黄鹤楼。<br>
五岳寻仙不辞远，一生好入名山游。<br>
庐山秀出南斗傍，屏风九叠云锦张。<br>
影落明湖青黛光，金阙前开二峰长。<br>
银河倒挂三石梁，香炉瀑布遥相望。<br>
回崖沓障凌苍苍。<br>
翠影红霞映朝日，鸟飞不到吴天长。<br>
登高壮观天地间，大江茫茫去不黄。<br>
黄云万里动风色，白波九道流雪山。<br>
好为庐山谣，兴因庐山发。<br>
闲窥石镜清我心，谢公行处苍苔没。<br>
早服还丹无世情，琴心三叠道初成。<br>
遥见仙人彩云里，手把芙蓉朝玉京。<br>
先期汗漫九垓上，愿接卢敖游太清。





























