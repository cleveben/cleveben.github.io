---
layout: post
title:  蜀道难
categories: [李白]
tags: [诗歌]
---

##### 蜀道难

噫吁戏，危乎高哉！	<br>
蜀道之难难于上青天！	<br>
蚕丛及鱼凫，开国何茫然！	<br>
尔来四万八千岁，始与秦塞通人烟。	<br>
西当太白有鸟道，可以横绝峨眉巅。	<br>
地崩山摧壮士死，然后天梯石栈方钩连。	<br>
上有六龙回日之高标，下有冲波逆折之回川。	<br>
黄鹤之飞尚不得，猿猱欲度愁攀援。	<br>
青泥何盘盘，百步九折萦岩峦。	<br>
扪参历井仰胁息，以手抚膺坐长叹。	<br>
问君西游何时还？畏途巉岩不可攀！	<br>
但见悲鸟号古木，雄飞雌从绕林间。	<br>
又闻子规啼，夜月愁空山。	<br>
蜀道之难难于上青天！使人听此凋朱颜。	<br>
连峰去天不盈尺，枯松倒挂倚绝壁。	<br>
飞湍瀑流争喧豗，冰崖转石万壑雷。	<br>
其险也如此！	<br>
嗟尔远道之人，胡为乎来哉？	<br>
剑阁峥嵘而崔嵬。	<br>
一夫当关，万夫莫开。	<br>
所守或匪亲，化为狼与豺。	<br>
朝避猛虎，夕避长蛇。	<br>
磨牙吮血，杀人如麻。	<br>
锦城虽云乐，不如早还家。	<br>
蜀道之难难于上青天！侧身西望常咨嗟！	<br>






































