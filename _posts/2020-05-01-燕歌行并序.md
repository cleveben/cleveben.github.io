---
layout: post
title:  燕歌行并序
categories: [高适]
tags: [唐诗]
---

##### 燕歌行并序

开元二十六年，客有从御史大夫张公出塞而还者，作燕歌行以示适，感征戍之事，	
因而和焉。	
	
汉家烟尘在东北，汉将辞家破残贼。	<br>
男儿本自重横行，天子非常赐颜色。	<br>
摐金伐鼓下榆关，旌旆逶迤碣石间。	<br>
校尉羽书飞瀚海，单于猎火照狼山。	<br>
山川萧条极边土，胡骑凭陵杂风雨。	<br>
战士军前半死生，美人帐下犹歌舞。	<br>
大漠穷秋塞草衰，孤城落日斗兵稀。	<br>
身当恩遇常轻敌，力尽关山未解围。	<br>
铁衣远戍辛勤久，玉筋应啼别离后。	<br>
少妇城南欲断肠，征人蓟北空回首。	<br>
边庭飘摇那可度，绝域苍茫更何有！	<br>
杀气三时作阵云，寒声一夜传刁斗。	<br>
相看白刃血纷纷，死节从来岂顾勋？	<br>
君不见沙场征战苦，至今犹忆李将军！	<br>




































