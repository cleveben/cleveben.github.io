---
layout: post
title:  佳人
categories: [杜甫]
tags: [唐诗]
---

##### 佳人


绝代有佳人，幽居在空谷。<br>
自云良家子，零落依草木。<br>
关中昔丧乱，兄弟遭杀戮。<br>
官高何足论，不得收骨肉。<br>
世情恶衰歇，万事随转烛。<br>
夫婿轻薄儿，新人美如玉。<br>
合昏尚知时，鸳鸯不独宿。<br>
但见新人笑，那闻旧人哭！<br>
在山泉水清，出山泉水浊。<br>
侍婢卖珠回，牵萝补茅屋。<br>
摘花不插发，采柏动盈掬。<br>
天寒翠袖薄，日暮倚修竹。



