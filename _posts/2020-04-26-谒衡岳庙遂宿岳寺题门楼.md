---
layout: post
title:  谒衡岳庙遂宿岳寺题门楼
categories: [韩愈]
tags: [唐诗]
---

##### 谒衡岳庙遂宿岳寺题门楼

五岳祭秩皆三公，四方环镇嵩当中。<br>
火维地荒足妖怪，天假神柄专其雄。<br>
喷云泄雾藏半腹，虽有绝顶谁能穷？<br>
我来正逢秋雨节，阴气晦昧无清风。<br>
潜心默祷若有应，岂非正直能感通！<br>
须臾静扫众峰出，仰见突兀撑青空。<br>
紫盖连延接天柱，石廪腾掷堆祝融。<br>
森然魄动下马拜，松柏一迳趋灵宫。<br>
纷墙丹柱动光彩，鬼物图画填青红。<br>
升阶伛偻荐脯酒，欲以菲薄明其衷。<br>
庙内老人识神意，睢盱侦伺能鞠躬。<br>
手持杯珓导我掷，云此最吉馀难同。<br>
窜逐蛮荒幸不死，衣食才足甘长终。<br>
侯王将相望久绝，神纵欲福难为功！<br>
夜投佛寺上高阁，星月掩映云曈昽。<br>
猿鸣钟动不知曙，杲杲寒日生于东。


































