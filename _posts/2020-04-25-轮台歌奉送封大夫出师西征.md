---
layout: post
title:  轮台歌奉送封大夫出师西征
categories: [岑参]
tags: [唐诗]
---

##### 轮台歌奉送封大夫出师西征


轮台城头夜吹角，轮台城北旄头落。<br>
羽书昨夜过渠黎，单于已在金山西。<br>
戍楼西望烟尘黑，汉兵屯在轮台北。<br>
上将拥旄西出征，平明吹笛大军行。<br>
四边伐鼓雪海涌，三军大呼阴山动。<br>
虏塞兵气连云屯，战场白骨缠草根。<br>
剑河风急雪片阔，沙口石冻马蹄脱。<br>
亚相勤王甘苦辛，誓将报主静边尘。<br>
古来青史谁不见，今见功名胜古人。<br>

























