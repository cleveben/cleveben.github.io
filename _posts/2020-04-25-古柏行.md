---
layout: post
title:  古柏行
categories: [杜甫]
tags: [唐诗]
---

##### 古柏行


孔明庙前有老柏，柯如青铜根如石。<br>
双皮溜雨四十围，黛色参天二千尺。<br>
君臣已与时际会，树木犹为人爱惜。<br>
云来气接巫峡长，月出寒通雪山白。<br>
忆昨路绕锦亭东，先主武侯同閟宫。<br>
崔嵬枝干郊原古，窈窕丹青户牖空。<br>
落落盘踞虽得地，冥冥孤高多烈风。<br>
扶持自是神明力，正直元因造化功。<br>
大厦如倾要梁栋，万牛回首丘山重。<br>
不露文章世已惊，未辞剪伐谁能送？<br>
苦心岂免容蝼蚁？香叶终经宿鸾凤。<br>
志士幽人莫怨嗟，古来材大难为用！





























