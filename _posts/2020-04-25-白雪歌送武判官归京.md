---
layout: post
title:  白雪歌送武判官归京
categories: [岑参]
tags: [唐诗]
---

##### 白雪歌送武判官归京


北风卷地白草折，胡天八月即飞雪。<br>
忽如一夜春风来，千树万树梨花开。<br>
散入珠帘湿罗幕，狐裘不暖锦衾薄。<br>
将军角弓不得控，都护铁衣冷犹著。<br>
瀚海阑干百丈冰，愁云黪淡万里凝。<br>
中军置酒饮归客，胡琴琵琶与羌笛。<br>
纷纷暮雪下辕门，风掣红旗冻不翻。<br>
轮台东门送君去，去时雪满天山路。<br>
山回路转不见君，雪上空留马行处。


























