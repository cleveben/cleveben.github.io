---
layout: post
title:  听董大弹胡笳声兼寄语弄房给事
categories: [李颀]
tags: [唐诗]
---

##### 听董大弹胡笳声兼寄语弄房给事


蔡女昔造胡笳声，一弹一十有八拍。<br>
胡人落泪沾边草，汉使断肠对归客。<br>
古戍苍苍烽火寒，大荒沈沈飞雪白。<br>
先拂声弦后角羽，四郊秋叶惊摵摵。<br>
董夫子，通神明，深山窃听来妖精。<br>
言迟更速皆应手，将往复旋如有情。<br>
空山百鸟散还合，万里浮云阴且晴。<br>
嘶酸雏雁失群夜，断绝胡儿恋母声。<br>
川为静其波，鸟亦罢其鸣。<br>
乌孙部落家乡远，逻娑沙尘哀怨生。<br>
幽音变调忽飘洒，长风吹林雨堕瓦。<br>
迸泉飒飒飞木末，野鹿呦呦走堂下。<br>
长安城连东掖垣，凤凰池对青琐门。<br>
高才脱略名与利，日夕望君抱琴至。


























