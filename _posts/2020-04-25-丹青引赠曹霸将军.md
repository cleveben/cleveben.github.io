---
layout: post
title:  丹青引赠曹霸将军
categories: [杜甫]
tags: [唐诗]
---

##### 丹青引赠曹霸将军


将军魏武之子孙，于今为庶为青门。<br>
英雄割据虽已矣，文采风流今尚存。<br>
学书初学卫夫人，但恨无过王右军。<br>
丹青不知老将至，富贵于我如浮云。<br>
开元之中常引见，承恩数上南熏殿。<br>
凌烟功臣少颜色，将军下笔开生面。<br>
良相头上进贤冠，猛将腰间大羽箭。<br>
褒公鄂公毛发动，英姿飒爽犹酣战。<br>
先帝天马玉花骢，画工如山貌不同。<br>
是日牵来赤墀下，迥立阊阖生长风。<br>
诏谓将军拂绢素，意匠惨淡经营中。<br>
斯须九重真龙出，一洗万古凡马空。<br>
玉花却在御榻上，榻上庭前屹相向。<br>
至尊含笑催赐金，圉人太仆皆惆怅。<br>
弟子韩干早入室，亦能画马穷殊相。<br>
干惟画肉不画骨，忍使骅骝气凋丧。<br>
将军画善盖有神，偶逢佳士亦写真。<br>
即今漂泊干戈际，屡貌寻常行路人。<br>
涂穷反遭俗眼白，世上未有如公贫。<br>
但看古来盛名下，终日坎壈缠其身！



























