---
layout: post
title:  桃源行
categories: [王维]
tags: [唐诗]
---

##### 桃源行

渔舟逐水爱山春，两岸桃花夹古津。	<br>
坐看红树不知远，行尽青溪不见人。	<br>
山口潜行始隈隩，山开旷望旋平陆。	<br>
遥看一处攒云树，近入千家散花竹。	<br>
樵客初传汉姓名，居人未改秦衣服。	<br>
居人共住武陵源，还从物外起田园。	<br>
月明松下房栊静，日出云中鸡犬喧。	<br>
惊闻俗客争来集，竞引还家问都邑。	<br>
平明闾巷扫花开，薄暮渔樵乘水入。	<br>
初因避地去人间，及至成仙遂不还。	<br>
峡里谁知有人事？世中遥望空云山。	<br>
不疑灵境难闻见，尘心未尽思乡县。	<br>
出洞无论隔山水，辞家终拟长游衍。	<br>
自谓经过旧不迷，安知峰壑今来变？	<br>
当时只记入山深，青溪几曲到云林。	<br>
春来遍是桃花水，不辨仙源何处寻。	<br>





































