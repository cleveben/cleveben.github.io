---
layout: post
title:  送杨氏女
categories: [韦应物]
tags: [唐诗]
---

##### 送杨氏女


永日方戚戚，出行复悠悠。<br>
女子今有行，大江溯轻舟。<br>
尔辈苦无恃，抚念益慈柔。<br>
幼为长所育，两别泣不休。<br>
对此结中肠，义往难复留！<br>
自小阙内训，事姑贻我忧。<br>
赖兹托令门，仁恤庶无尤。<br>
贫俭诚所尚，资从岂待周？<br>
孝恭遵妇道，容止顺其猷。<br>
别离在今晨，见尔当何秋。<br>
居闲始自遣，临感忽难收。<br>
归来视幼女，零泪缘缨流。




















