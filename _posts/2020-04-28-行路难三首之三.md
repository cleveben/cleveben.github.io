---
layout: post
title:  行路难三首之三
categories: [李白]
tags: [唐诗]
---

##### 行路难三首之三

有耳莫洗颍川水，有口莫食首阳蕨。	<br>
含光混世贵无名，何用孤高比云月？	<br>
吾观自古贤达人，功成不退皆殒身。	<br>
子胥既弃吴江上，屈原终投湘水滨。	<br>
陆机雄才岂自保？李斯税驾苦不早。	<br>
华亭鹤唳讵可闻，上蔡苍鹰何足道！	<br>
君不见，吴中张翰称达生，秋风忽忆江东行。	<br>
且乐生前一杯酒，何须身后千载名！	<br>










































